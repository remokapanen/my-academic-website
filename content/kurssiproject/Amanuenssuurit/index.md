---
title: Amanuenssuurit
date: 2025-07-14
external_link: 
tags:
  - Lääkis
---

*Kokemuksia ja suosituksia amanuenssuureista*

<!--more-->

Tälle sivulle päivittyy opiskelijoilta kerättyjä tekstejä heidän suorittamistaan amanuenssuureista.

- Kokemuksia voi kirjoittaa sähköpostiini: reakap@utu.fi

# Amanuenssuuri

Amanuenssuuri viittaa pakollisiin lääkäriharjoittelujaksohin. 

- Amanuenssi (manu) taas on lääketieteen opiskelija, joka toimii lääkäriharjoittelijana jossakin terveydenhuollon toimintayksikössä. 

- Yhden amanuenssuurikuukauden palkka on n. 1800 euroa 

## C4-C5 -kesä

Tässä välissä pystyy suorittamaan ainakin patologian amanuenssuurin. 

## C6-C7 -kesä

Kolmannen ja neljännen lukuvuoden välisenä kesänä suurin osa suorittaa ensimmäisen amanuenssuurinsa. Erityisesti sisätautien amanuenssuuri on suositelluinta suorittaa tällä aikavälillä. 

### Loimaan sairaala (YLE-amanuenssuuri)

2025 Touko-Kesä _(Remo Kapanen)_

Esittely:
Loimaalle ajaa Turusta n. 45-50 minuuttia ja myös junat kulkevat sellaisella aikataululla, että niitä voi käyttää hyvin (Loimaan asemalta kävelee n. 10 minuutta sairaalalle). Loimaan sairaalassa on kaksi YLE-amanuenssuuriin kuuluvaa osastoa (B1 ja B2). Osastoilla pääasiassa toteutetaan geriatristen potilaiden yleislääketieteellistä jatkohoitoa. Yhdellä osastolla on n. 20 potilasta ja osasto jaetaan kahteen osaan eli alku- ja loppupäähän. 
B1-osastolla toimi kesällä 2025 kaksi erikoislääkäriä (Risto Leino ja Emma-Lotta Välimäki), jotka ovat molemmat tehneet töitä Loimaan sairaalassa jo monia vuosia. Molemmista on vain hyvää sanottavaa. He antoivat amanuenssinkin toimia hyvin vapaasti osastolla ja aktiivisesti antoivat tehtäviä, ilman että niitä piti edes kinua. Muu henkilökunta on myös hyvin vastaanottava opiskelijoille; esimerkiksi hoitajilta pyytäen pääsee aina halutessaan harjoittelemaan kanylointia tai katetrointia. 

Pääsin myös kiertämään potilaita muutamana päivänä itsenäisesti, kun molemmat osaston lääkäreistä olivat lomalla. Näinä päivinä yläkerran osaston eli B2-osaston erikoislääkärit Tiia Levonen ja Lari Janatuinen tulivat omien kiertojensa jälkeen kiertämään B1-osaston potilaat, joten käytännössä tein jenkkityylisen "pre-round"-tyylisen kierron. B2-osaston lääkäreistäkin on vain kehuja kerrottavana tähän. Varsinkin Tiia Levonen oli hyvin aktiivinen opettaja ja häntä pystyi aina konsultoida mistä sun toisesta. Hän kuitenkin vaihtaa kesän jälkeen Loimaalta pois, joten henkilöstö ei ole täysin sama ensi kesänä. 

Amanuenssin päätehtäviin osastolla kuuluu:
- Uusien potilaiden tutkiminen ja tulotekstien kirjottamien
- Epikriisien kirjottaminen kotiutujista
- Väliarvioiden kirjoittaminen
- Kierroille osallistuminen (ei pelkkää seinäruusuna oloa, Emma-Lotta ja Risto molemmat ottavat aktiivisesti pohdintaan mukaan) 
- B- ja C-lausuntojen kirjoittaminen  
- Kuolintodistusten kirjoittaminen
- Kuvantamislähetteiden tekeminen 

Suosittelen vahvasti Loimaan YLE-amanuenssuuria, jos haluaa päästä tekemään ja oppimaan todella paljon. 

### TYKS Mäntymäki (Sisätautiamanuenssuuri; Sydänosasto)

2025 Kesä-Heinä _(Remo Kapanen)_

Esittely:
TYKS Mäntymäessä on muutamia osastoja (esim. infektiotaudit, sydänosasto, sisätaudit), joille amanuenssit jaetaan sattumanvaraisesti. Osastoilla pääasiassa toteutetaan geriatristen potilaiden hoitoa. 

Geriatrisella sydänosastolla on n. 20-24 potilasta ja osasto jaetaan kahteen eli alku- ja loppupäähän. Osastolla toimi kesällä 1-2 erikoistuvaa lääkäriä, 1 erikoislääkäri, 1 LK4 ja 1 amanuenssi. Pääasiassa toimintamallina oli se, että LK4 ja amanuenssi (minä) toimimme kahdestaan, EVAL itse ja erikoislääkäri pyöri molempien kanssa siten miten ehti. Erikoislääkärinä Mäntymäen sydänosastolla on jo pitkään toiminut Ville Langén, ketä en pysty kuorruttamaan tarpeeksi. Varsinkin, jos haluaa UKG:ta oppia, niin ei ole parempaa opettajaa kuin Ville. Hän on jopa tehnyt UKG-opetusmateriaalin [omalle nettisivulleen](villelangen.com), kannattaa se ehdottomasti lukea, jos sydämen ultraaminen kiinnostaa: https://ukg-opas.netlify.app/

Osastolla pääsee toimimaan todella itsenäisesti. Sain jo amanuenssina paljon vastuuta ja vapautta toimia. Kiertoja pääsee usein suorittamaan samalla osastolla toimivan LK4:n kanssa ilman EVALia tai erikoislääkäriä, jolloin pääsee itse keskustelemaan oman osaston puoliskonsa potilaiden kanssa, tutkimaan heitä ja tekemään aktiivisesti ehdotuksia potilaiden hoitolinjoista (näitä sitten tarkastutetaan LK4:n ja lääkärien kautta vielä). Osaston paras asia on kuitenkin vapaa käyttömahdollisuus UKG-laitteeseen, jonka voi lähes aina ottaa mukaansa ja mennä harjoittelemaan ultraamista. Villen hihaa vetäen hän myös usein tulee mukaan opettamaan. Pääsee myös halutessaan kirjoittamaan paljon UKG-lausuntoja. 

Amanuenssin päätehtäviin osastolla kuuluu:
- Uusien potilaiden tutkiminen ja tulotekstien kirjottamien
- Epikriisien kirjottaminen kotiutujista
- Väliarvioiden kirjoittaminen
- Kierroille osallistuminen (pääsee jopa itsenäisestikin kiertämään) 
- Kuolintodistusten kirjoittaminen (ei saa tietystikään toimia virallisena kirjoittajana vaan lääkärin pakko allekirjoittaa)
- Konsultaatiosoittojen tekeminen
- Kuvantamislähetteiden tekeminen 
- UKG:n harjoitteleminen

Suosittelen todella vahvasti TYKS Mäntymäen sydänosaston amanuenssuuria, tosin on täysin sattumaa, mille osastolle pääsee.

---

... 
